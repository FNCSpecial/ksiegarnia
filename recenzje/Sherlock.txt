Przygody Sherlocka Holmesa to zbiór dwunastu opowiadań, w których główną rolę odgrywa tytułowy brytyjski detektyw. W pierwszym z nich Sherlock Holmes musi uratować księcia Bohemii przed wielkim skandalem o wadze światowej. Detektyw z Baker Street musi także pomóc rudowłosemu mężczyźnie rozwiązać zawiłą historię Ligii Rudowłosych. Holmes wspiera również pewną damę, pragnącą rozwiązać tajemnicę swego narzeczonego, który znika w dzień ślubu. Mamy także poszukiwania prawdziwego mordercy ojca jednego z klientów, próbę ucieczki przed bezlitosnym Ku Klux Klanem, wyjaśnienie tajemnicy błękitnego karbunkułu czy cętkowanej opaski. 
 
Nie ma nic równie mylącego jak "oczywisty fakt".  
 
Do lektury przyciąga XIX-wieczna Anglia i jej wyjątkowa atmosfera. Wręcz ma się ochotę cofnąć się w czasie i przeżyć jeden dzień w tej niezwykłej rzeczywistości. Autor potrafi przenieść czytelnika w ów świat i nie pozwala mu go opuścić, dopóki nie pozna zakończenia opowiadania. Świetnie dobrana jest również okładka książki. 
 
Nie zapominaj o tym, że nie ma nic bardziej niezwykłego, niż zwykłe zdarzenia.

Sherlock Holmes to postać niezwykła, zarysowana z ogromną sprawnością. Zachwyca tok rozumowania detektywa i jego zdolność dedukcji. Na dodatek Holmes jest znakomitym skrzypkiem, bokserem, chemikiem, matematykiem i psychologiem. Jednak, jak każdy człowiek, ma swoje wady - jest uzależniony od kokainy i heroiny. To postać z krwi i kości, jakże odmienna od bohaterów popularnych współczesnych powieści...  

Przygody Sherlocka Holmesa to lektura obowiązkowa dla miłośników kryminału oraz dla tych, którzy w literaturze cenią konieczność dokonywania dedukcji i stosowania logiki. To klasyka, która zupełnie się nie zestarzała.